---
title: "Japan Trip 2011: Day 0"
date: 2013-01-27
tags: ["Sa Kaborapang-Palad"]
---

Sa wakas! Eto na ang umpisa ng mga blog post tungkol sa paglalakbay sa Japan na nabanggit [dito](http://blag.borap.net/2011/04/30/trip-blog/) at [dito](http://blag.borap.net/2012/04/30/go-back/). Matagal ko na itong naipangako at mukhang matutupad ko na ngayon. Hehe.

Simulan natin ang kwento sa paghahanda. Day 0 ang nasa paksa pero ang totoo ay higit pa sa isang araw ang kakailanganin sa paghahanda. Maraming bagay ang dapat asikasuhin. Pinagsama-sama ko lang sa iisang post ang lahat para masaya.

Una sa lahat, ano ba ang dahilan kung bakit kami pumuntang Japan? Ang kami na tinutukoy dito ay ako at ang kapatid ko na si Lea. Ang sagot ay para manood ng concert ng [°C-ute](https://www.generasia.com/wiki/C-ute). Fan na fan kasi si Lea. Pero syempre, para rin makita at maranasan ang mga nakikita lang sa mga anime, manga, at iba pa.

Ngayon, anu-ano ba ang mga bagay na dapat ihanda o paghandaan? Maswerte kami at nakapunta na si kaibigang Wigi sa Japan kaya may natanungan kami. Iisa-isahin natin sa baba ang bawat paghahanda na ginawa namin.

Pera. At marami-rami dapat. Saktong 172000 pesos ang budget namin ni Lea. Pinalad ako na may nakuha akong pera mula sa ilang sideline bago at habang naghahanda kami. May naibigay din ang aming nanay at may galing sa ipon din. Ang nabanggit na pera ay buong budget na. Dito na nanggaling ang pambili ng ticket, renta sa hotel, at iba pa.

Habang kumakalap ng pera, sinimulan na rin namin ang pag-apply ng Japan visa. Highly recommended ang Reli Tours and Travel Agency sa SM Megamall. Ito ang pinayo ni Wigi at pinapayo ko rin sa mga nais magpunta sa Japan. Napakabilis ng proseso nila at alam na alam nila ang mga kailangang dokumento. January 29, 2011 kami nagpasa ng requirements. Nasa website nila ang listahan. Nararapat lang na sundin ito. Ang masasabi ko lang ay mag-enjoy sa paggawa ng daily schedule (TAIZAI NITTEIHYO). Maraming website ang nagpapayo kung anu-ano ang magandang puntahan. Humingi rin ng payo sa mga kakilala na nakapunta na. Okay naman ang mga dokumento pero kulang kami ng isa. Hindi ko alam ang dahilan pero hinahanap ang Form 137 ni Lea. Ito yung high school grades ata. February 4, 2011 na namin naipasa ang Form 137 dahil nag-request pa si Lea sa high school niya nun. February 9, 2011 namin nakuha ang passport namin na may Japan visa na. Ambilis!

Pagkakuha ng visa, kailangan na makabook ng flight at hotel. Dahil sa Hotels.com nagbook ng hotel sina Wigi, naglakas-loob ako magbook ng flight at hotel sa Expedia. Bukod sa affiliate ito ng Hotels.com, may flight na ring kasama ang hotel kaya mas maginhawa para sa akin. Ilang araw din ako nagtingin sa Expedia. Minsan, bumababa ang presyo ng flight at hotel, minsan tumataas. Hanggang pagtingin ko isang araw ay biglang ang taas ng presyo. Naisip ko tuloy na baka kinabukasan nun ay lalong mas mahal kaya noong February 23, 2011, nagbook na ako. April 30 - May 7, 2011 ang mga petsa, Delta Air Lines ang eroplano, at Chisun Hotel Shinagawa-West ang hotel. Maraming salamat kay kaibigang VT sa pagpapahiram ng kanyang credit card para makabili ako online. Ang buong halaga ng flight at hotel para sa dalawang tao ay 73000 pesos. Tapos kinabukasan, bumaba ulit ang presyo niya. Hoho.

Dumating ang April 7, 2011, nagpabili kami sa isang kakilala ni VT sa Japan na si Geno ng dalawang tiket para sa concert ng [°C-ute](https://www.generasia.com/wiki/C-ute). Kung hindi ako nagkakamali, [Lawson Loppi](https://www.lawson.co.jp/service/loppi/) ang ginamit niya para bumili. Ang halaga ay 7000 pesos dalawa. Ang mahal lang. Haha. Noong April 27, 2011 naman, ayon pa rin sa payo ni Wigi, nagpunta kami sa H.I.S. (Philippines) Travel Corp. sa Serendra para bumili ng Exchange Order. Ito yung pinapapalit sa Japan para maging JAPAN RAIL PASS. Ang rail pass ay nagpapahintulot ng walang-hanggang pagsakay sa mga tren na nasa ilalim ng Japan Railways Group depende sa biniling tagal nito. 30500 pesos ang halaga ng dalawang 7-day pass na ordinaryo na binili namin.

At April 29, 2011 na. Isang araw bago ang paglipad. Ang ginawa na lang namin sa araw na ito ay nag-empake ng mga damit at ilang mga bagay at pinapalit ang 57265 pesos sa 1300 dollars sa Riverbanks. Nag-ikot pa kami para makahanap ng magandang exchange rate pero okay na rin yung nakuha namin. Bago pa man kami makaalis, ang pera na lang namin ay 4235 pesos at 1300 dollars. Haha.

Bago ko tapusin ang post na ito, nais kong magpasalamat sa mga tumulong sa amin lalo na kay Wigi, VT, at Geno!